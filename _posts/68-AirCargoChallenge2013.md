---
title: 	"Sukces zespołu HF w zawodach udźwigowców Air Cargo Challenge 2013"
excerpt: ""
coverImage: ""
date: ""
author:
  name: Karol Jabłoński
  picture: ""
ogImage:
  url: ""
---

Wczoraj nasz zespół wrócił szczęśliwie do kraju z międzynarodowych zawodów Air Cargo Challenge, które odbyły się w bazie wojskowej Portugalskich Sił Powietrznych OTA.
Wprawdzie nie złoto, srebro ani brąz, ale 8 kg stali również jest jak najbardziej satysfakcjonujące. Tyle właśnie uniósł HF-2 Heron podczas tegorocznej edycji zawodów gwarantując nam tym samym szóste miejsce. Biorąc pod uwagę, że podczas poprzedniego konkursu uplasowaliśmy się na 12. pozycji spośród 27 drużyn, a w tym roku uczestnictwo zadeklarowało 31 zespołów, z czego ukończyć projekt i wystartować w zawodach dało radę 21, tendencja wzrostowa jest bardzo zadowalająca.

High Flyers reprezentowała drużyna w składzie:

- Tomasz Siwy - kapitan, Wydział Mechaniczny Technologiczny
- Agnieszka Ziebura - koordynator ds. logistyki, Wydział Automatyki, Elektroniki i Informatyki
- Jakub Kała - fotograf oraz logistyka, Wydział Automatyki, Elektroniki i Informatyki
- inż. Krzysztof Płatek - pilot i główny konstruktor, Wydział Mechaniczny Technologiczny
- inż. Marcel Smoliński - konstruktor, Wydział Mechaniczny Technologiczny
- Michał Hecel - konstruktor, Wydział Automatyki, Elektroniki i Informatyki
- dr inż. Marcin Lemanowicz - specjalista w zakresie obliczeń CFD, przeprowadził prezentację projektu, Wydział Chemiczny

Warto podkreślić, iż Heron bez trudu startował unosząc 11 kg przy mało sprzyjających warunkach pogodowych. Niestety miało to miejsce podczas 4-tej próby, która została anulowana, ponieważ nie wszystkie zespoły miały możliwość lotu z powodu ograniczonego czasu zawodów i warunków atmosferycznych. Natomiast podczas naziemnych testów z obciążeniem statycznym, Heron utrzymał ładunek ważący 14 kg (najwięcej ze wszystkich startujących maszyn), co przy masie własnej 4,8 kg robi wrażenie. Podobnie jak 2 lata temu Falcon w Stuttgarcie, model z hangaru High Flyers znów przyciągnął uwagę wszystkich uczestników bardzo dobrym wykonaniem.

![](/posts/air_cargo_challenge_2013/img1.jpg)

Podczas zmagań Polskę reprezentowały również zespoły z Białegostoku i Rzeszowa, niestety ich maszyny rozbiły się. Ostatecznie wygrał AKAModell Stuttgart e.V. więc kolejne zawody, w których z pewnością wystartujemy, odbędą się ponownie w Niemczech.

Nasz sukces zawdzięczamy jednak nie tylko ciężkiej pracy i zdolnościom naszej drużyny, lecz także bezustannie wspierającym nas sponsorom i partnerom. Głównym źródłem finansowania naszego startu w zawodach był program Ministerstwa Nauki i Szkolnictwa Wyższego - "Generacja Przyszłości" realizowany na Wydziale Automatyki, Elektroniki i Informatyki. Otrzymana w jego ramach kwota pozwoliła sfinansować zarówno budowę samolotu jak i wyjazd do Portugalii. Dziękujemy firmie Flytronic, która jest z nami od samego początku działalności koła naukowego jednocześnie będąc dla nas ogromnym wsparciem. Bardzo dużo zawdzięczamy władzom i administracji Wydziału Automatyki, Elektroniki i Informatyki, ponownie serdecznie dziękujemy za nieprzerwane wsparcie.

Przed tak ważnymi zawodami samolot musiał przejść szereg testów, zarówno na ziemi jak i w locie, aby mieć pewność, że nie zawiedzie w kluczowym momencie. Możliwość dokonania wszelkich niezbędnych prób w powietrzu uzyskaliśmy dzięki udostępnieniu lotniska przez Bielski Park Technologiczny Lotnictwa, Przedsiębiorczości i Innowacji Sp. z o.o.

Trudno wprost ocenić również wkład klubu RC Fan Gliwice - udostępniają nam oni specjalistyczną pracownię i dzielą się doświadczeniem w dziedzinie budowy modeli.

Podziękowania należą się również firmie Osiline za wykonanie negatywów do montażu płatów, firmie modele.sklep.pl, która udzieliła nam rabatów na zakup części do Herona oraz firmie WZ Narzędzia - to właśnie zasponsorowane przez nich narzędzia były nieocenione podczas budowy samolotu.

![](/posts/air_cargo_challenge_2013/img2.jpg)

Przy tej okazji chcemy również wyrazić swoją wdzięczność firmie Altium - są oni z nami od 2012 roku dostarczając nam najwyższej klasy oprogramowanie do projektowania układów elektronicznych.
Dziękujemy także firmom Transfer Multisort Elektronik (TME) i PZL Mielec z którymi właśnie rozpoczynamy współpracę.

Na koniec serdecznie zapraszamy do obejrzenia zapowiedzi filmu relacjonującego nasz udział w konkursie Air Cargo Challenge 2013:

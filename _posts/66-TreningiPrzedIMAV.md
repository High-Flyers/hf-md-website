---
title: 	"Treningi przed IMAV"
excerpt: ""
coverImage: ""
date: ""
author:
  name: Karol Jabłoński
  picture: ""
ogImage:
  url: ""
---

Florystyka. Aranżacja ogrodów. Pielęgnacja trawnika. Osobom przebywającym w ostatnich dniach w pobliżu hali Ośrodka Sportu i Rekreacji Politechniki Śląskiej prawdopodobnie te właśnie pojęcia przychodziły do głowy. Bo jak inaczej interpretować dobywający się z wewnątrz odgłos przypominający kosę spalinową i okrzyki "Trochę w lewo! Jeszcze odrobinkę w lewo!". Nic bardziej mylnego! Na terenie hali odbywał się bowiem morderczy trening, w którym ludzie, maszyny, oprogramowanie i drewniane kulki (one w szczególności) dawały z siebie wszystko. Rozpoczęła się bowiem ostatnia faza przygotowań do zawodów International Micro Air Vehicle Conference and Flight Competition.

![](/posts/treningi_imav/img1.jpg)

Nasz quadrotor HF-4X już 19 września zmierzy się z szeregiem zadań, sprawdzających jego zwrotność i precyzję, niezawodność oprogramowania oraz zręczność i wytrzymałość psychiczną drużyny. Pośród zadań do wykonania czekają między innymi:

- tor przeszkód
- zrzucania ładunku (w postaci niewinnych drewnianych kulek) do celu statycznego oraz ruchomego
- rozpoznawanie celów
- interpretacja kodu QR
- lądowanie w wyznaczonym celu.

Ze szczegółami misji, które będzi trzeba wykonać, oraz zasadami zawodów można się zapoznać tutaj.

Jak oceniamy nasze szanse? Szczerze mówiąc nie przypominam sobie, żeby w jakichkolwiek dotychczasowych zawodach, w których braliśmy udział, tyle czasu przed ich rozpoczęciem tak wiele rzeczy już działało. Quadrotor gładko radzi sobie z przeszkodami, bezbłędnie utrzymuje właściwą wysokość, bezpiecznie ląduje w odpowiednim punkcie, sprawnie rozpoznaje kody QR, a kulki trafiają w cel z prawie morderczą precyzją (tylko jeszcze troszkę w lewo!).

A jak na całą kwestię spogląda sam HF-4X? Zobaczcie sami!
 
Dziękujemy Ośrodkowi Sportu Politechniki Śląskiej za zaufanie i udostępnienie hali sportowej do treningów.

![](/posts/treningi_imav/img2.png)
---
title: "HF lecą do Australii"
excerpt: ""
coverImage: ""
date: ""
author:
  name: Tomasz Kudala
  picture: ""
ogImage:
  url: ""
---

Po 1,5 roku pracy nad konstrukcją bezzałogowego samolotu pionowego startu i lądowania HF-10 VTOL (ang. Vertical Take-Off and Landing), studenci zrzeszeni w Międzywydziałowym Kole Naukowym Bezzałogowych Obiektów Latających „High Flyers” wylatują na zawody Medical Express do dalekiej Australii. Celem zawodów jest wykazanie przydatności bezzałogowych statków powietrznych, potocznie nazywanych dronami, w zastosowaniach cywilnych, a w szczególności tam gdzie mogą uratować ludzkie życie. Zawody polegają na zaprojektowaniu i zbudowaniu bezzałogowego samolotu, który musi wykonać misję poszukiwawczo-ratowniczą w australijskim odludziu. Dron musi znaleźć pacjenta odległego o około 10-12 km od bazy, dotrzeć do niego, wylądować bez pasa startowego, pobrać próbkę krwi, wystartować również bez pasa startowego i odtransportować próbkę krwi do bazy w celu dalszej analizy medycznej. Podczas wykonywania misji ratunkowej dron ma przelecieć przez wskazane punkty tranzytowe, omijając przy tym zakazane obszary, które można interpretować jako wysokie zabudowania lub inne poruszające się obiekty bezzałogowe. Czas przewidziany na wykonanie misji to jedna godziny, a przebyty dystans to około 60 km. UAV Challenge Medical Express to jeden z najbardziej znanych i prestiżowych konkursów w dziedzinie autonomicznie sterowanych bezzałogowych statków powietrznych, który corocznie organizowany jest przez Uniwersytet Queensland oraz Australijski Instytut Badań i Rozwoju. O randze konkursu może świadczyć grono instytucji i firm wspierających zawody: Northrop Grumman, Lockheed Martin, Boeing, Insitu Pacific, MathWorks oraz Departament Obrony Australii. W tym roku zawody odbywają się w dniach 24-28 września w miejscowości Dalby w Queensland. Do zawodów zgłosiło się 55 zespołów z całego świata. Nasz zespół składający się ze studentów Wydziału Automatyki, Elektroniki i Informatyki oraz Wydziału Mechanicznego Technologicznego, w składzie: Daniel Dańczura, Maciej Galeja, Zbigniew Gorol, Karol Hanke, Karol Kreihs, Tomasz Kudala, Piotr Langner, Adam Sikora, Michał Simon oraz Wojciech Stańczuk, pomyślnie przeszedł trzy etapy kwalifikacyjne i w finale będzie konkurował z 13 drużynami m.in. z Australii, Tajlandii, Holandii, Kanady, Indii, Pakistanu, Chin i Polski. Udział w zawodach jest jednym z elementów projektu pt. „System autonomicznych platform latających dedykowanych do zadań szybkiego reagowania" wykonywanego pod kierunkiem opiekunów SKN: dr inż. Romana Czyby i dr inż. Marcina Lemanowicza, w ramach projektu MNiSW pt. „Najlepsi z najlepszych! 2.0.” współfinansowanego ze środków Europejskiego Funduszu Społecznego w ramach Programu Operacyjnego Wiedza Edukacja Rozwój. Trzymajcie za nas kciuki ! Damy z siebie wszystko !
---
title: "4-te miejsce w Holandii!"
excerpt: ""
coverImage: "/posts/4_miejsce_w_holandii/cover.jpg"
date: ""
author:
  name: Karol Jabłoński
  picture: ""
ogImage:
  url: "/posts/4_miejsce_w_holandii/cover.jpg"
---

Jak już kilkakrotnie informowaliśmy, w dniach 11-15 sierpnia w Holandii odbyła się międzynarodowa konferencja IMAV (ang. International Micro Air Vehicle Conference and Flight Competition) połączona z zawodami bezzałogowych i autonomicznie sterowanych obiektów latających klasy mikro. Politechnikę Śląską reprezentował nasz zespół w składzie: Wojciech Dudzik, Michał Hecel, Marcin Janik, Marcin Kolny, Oliver Kurgan, Kornel Matusiak, Paweł Matyszok, Łukasz Sobota, Łukasz Szczurowski, Mateusz Ucher, Paulina Wilk, Grzegorz Wójcik, Agnieszka Ziebura, a także HF-Dron, HF-6X oraz Ardu-6X. Rywalizowaliśmy z dwunastoma drużynami z Singapuru, Niemiec, Francji, Iranu, Wielkiej Brytanii i Rosji.

Podczas tegorocznej edycji zawodów zdobyliśmy 4-te miejsce, za drużynami National University of Singapore, Team Dipole z Niemiec oraz Ecole Nationale de lAviation Civile z Francji.

Zawody były rozgrywane w wojskowym miasteczku treningowym, natomiast misje składały się na spójny scenariusz akcji wywiadowczo-ratunkowej obejmującej elementy zarządzania kryzysowego. Do wykonania była mapa terenu dotkniętego klęską żywiołową, jej analiza pod kątem dostępności dróg, inspekcja wnętrz budynków, a także lokalizacja rannych i ofiar.

W przypadku High Flyers jury doceniło autonomiczny lot nad miasteczkiem i trafne zlokalizowanie przeszkód na drogach, inspekcję wskazanego budynku, samodzielny start oraz wielokrotne precyzyjne lądowanie. Co prawda obyło się bez opadów podczas zawodów, lecz średnia prędkość wiatru wynosiła 35km/h. Platforma naszej konstrukcji sprawdziła się znakomicie, ponieważ jako jedna z nielicznych potrafiła swobodnie manewrować w tak trudnych warunkach.

Udział w zawodach jest jednym z elementów projektu pt. „Rozwój bezzałogowych systemów latających wyposażonych w moduły widzenia maszynowego oraz wielofunkcyjne układy sterowania zwiększające stopień autonomii lotu”, realizowanego na Wydziale Automatyki, Elektroniki i Informatyki, pod kierunkiem dr inż. Romana Czyby przy wsparciu merytorycznym dr inż. Marcina Lemanowicza oraz mgr inż. Grzegorza Szafrańskiego. Projekt realizowany jest w ramach I edycji programu MNiSW - „Generacja Przyszłości”.

Serdecznie zapraszamy na spotkanie z uczestnikami zawodów w czwartek 21.08.2014 o godz. 11.00 w auli F Wydziału Automatyki, Elektroniki i Informatyki (ul. Akademicka 16).
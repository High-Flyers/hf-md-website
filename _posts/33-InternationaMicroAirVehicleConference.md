---
title: "International Micro Air Vehicle Conference and Flight Competition 2014"
excerpt: ""
coverImage: ""
date: ""
author:
  name: Super User
  picture: ""
ogImage:
  url: ""
---

**Kod misji**: IMAVAFC (India Mike Alpha Victor Alpha Foxtrot Charlie; pl. Irena Mieczysław Andrzej Vładysław Andrzej Franciszek Celina)

**Miejsce**: Oostdorp, Holandia

**Czas**: 12 sierpnia, AD 2014

**Sytuacja**: Przez niewielkie miasteczko Oostdorp na wschód od Amsterdamu przeszedł nieznany kataklizm. Na zdjęciach satelitarnych widnieją uszkodzone zabudowania, zniszczona infrastruktura, nieprzejezdne drogi. Nie ma kontaktu z miejscową ludnością, mieszkańcy mogą potrzebować opieki medycznej, wody pitnej, żywności, prawdopodobnie kończy im się papier toaletowy.

**Cel**: Udać się do zniszczonej strefy, dokonać rozpoznania, zidentyfikować zagrożenia, sporządzić mapę sytuacyjną, zlokalizować potencjalne ofiary, nie narazić się sołtysowi.

![](/posts/international_micro_air_vehicle_conference/img1.jpg)

Do tej misji wezwano najlepszych. Nie powinna więc dziwić liczba zespołów, które poczuły się w obowiązku przybyć. Wśród nich nie mogło zabraknąć zespołu High Flyers. Wyposażeni w sprzęt wywiadowczy najwyższej klasy w postaci bezzałogowych pojazdów latających, komputerów prawie najnowszej generacji oraz szortów Marcina wyruszają do Holandii, by pokazać, na co ich stać.

![](/posts/international_micro_air_vehicle_conference/img2.jpg)

International Micro Air Vehicle Conference and Flight Competition to międzynarodowa konferencja połączona z zawodami bezzałogowych i autonomicznie sterowanych obiektów latających klasy mikro.

Już po raz drugi Politechnikę Śląską będzie reprezentował zespół zMiędzywydziałowego Koła Naukowego High Flyers. Po zeszłorocznym debiucie zakończonym sukcesem (srebro, w kategoriach indoor autonomy oraz indoor operation) drużyna jest pełna entuzjazmu. Należy jednak zwrócić uwagę na fakt, że tegoroczne zmagania będą znacznie różniły się od poprzednich konkursów rozgrywanych od 2005 roku, stawiając przed bezzałogowymi platformami latającymi trudniejsze wyzwania.

![](/posts/international_micro_air_vehicle_conference/img3.jpg)

Zawody będą rozgrywane w wojskowym miasteczku treningowym, natomiast dotychczasowy podział na kategorie indoor oraz outdoor zostanie zniesiony. Wymusza to duże zmiany w konstrukcji pojazdów, ponieważ będą musiały łączyć w sobie stabilność, zdolność do długotrwałego lotu i odporność na warunki atmosferyczne urządzeń przeznaczonych do lotów na otwartym terenie, oraz zwrotność i precyzję manewrowania platform przystosowanych do działań wewnątrz pomieszczeń zamkniętych.

Misje będą składały się na spójny scenariusz akcji wywiadowczo-ratunkowej obejmującej elementy zarządzania kryzysowego. Do wykonania będzie mapa miasteczka dotkniętego klęską żywiołową, jej analiza pod kątem dostępności dróg, inspekcja wnętrz budynków, a także lokalizacja rannych i ofiar.

Udział w zawodach jest jednym z elementów projektu pt. „Rozwój bezzałogowych systemów latających wyposażonych w moduły widzenia maszynowego oraz wielofunkcyjne układy sterowania zwiększające stopień autonomii lotu”, realizowanego na Wydziale Automatyki, Elektroniki i Informatyki w ramach I edycji programu MNiSW - „Generacja Przyszłości”.
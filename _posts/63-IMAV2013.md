---
title: 	"IMAV 2013 - 2 x Srebro dla High Flyers"
excerpt: ""
coverImage: ""
date: ""
author:
  name: Karol Jabłoński
  picture: ""
ogImage:
  url: ""      
---

"We are the champions" - śpiewał swego czasu Freddie Mercury. Słowa tej piosenki skrycie, nucone po zajęciu 6. lokaty na ACC, teraz możemy już zaintonować znacznie głośniej (chociaż jeszcze nie na całe gardło) - podczas International Micro Air Vehicle Conference and Flight Competition 2013 udało się bowiem dotrzeć na podium, a konkretnie gdzieś w okolice jego połowy.

![](/posts/imav_2013/img1.jpg)

Innymi słowy HF-4X zagwarantował nam 2. miejsce, zarówno w kategorii indoor autonomy (tutaj liczyła się przede wszystkim zdolność pojazdu to samodzielnego kontrolowania elementów lotu i wykonywania poszczególnych etapów misji) jak i indoor operation (brano pod uwagę łatwość obsługi urządzenia, pośrednio wyrażaną poprzez liczbę członków zespołu niezbędnych do sterowania pojazdem i wykonywania misji), tym samym wyprzedzając drużyny z Francji, Wielkiej Brytanii, Indii, Iranu, Niemiec, Rosji oraz Korei Południowej. Byliśmy jedyną drużyną która wykonała wszystkie elementy misji, ostatecznie jednak w kategorii operation wyprzedziła nas w punktacji drużyna z Holandii, której maszyna, dzięki zastosowaniu konstrukcji "flapping wings", była mniejsza (punkty były mnożone przez współczynnik, którego wartość zależała od wymiarów pojazdu), natomiast w kategorii autonomy zwyciężyła drużyna z Hiszpanii.

![](/posts/imav_2013/img2.jpg)

Nasz sukces zawdzięczamy przede wszystkim długotrwałym przygotowaniom, wczesnemu przejściu to etapu testów oraz zgranemu zespołowi w składzie:

- Marcin Janik - lider zespołu konstrukcyjnego (elektronika i mechanika platformy), główny konstruktor autopilota, 2-gi pilot
- Oliver Kurgan - konstruktor autopilota i główny konstruktor mechaniki platformy, pilot
- Łukasz Szczurowski - konstruktor (automatyczna regulacja wysokości)
- Michał Hecel - konstruktor (mechanika)
- Agnieszka Ziebura - logistyka i finanse
- Paulina Wilk - programista (system naziemnej stacji kontroli lotu)
- Kornel Matusiak - elektronika i rozwój autopilota
- Marcin Kolny - programista (analiza i rozpoznawanie obrazu oraz system naziemnej stacji kontrolii lotu)
- Paweł Matyszok - programista (analiza i rozpoznawanie obrazu oraz system naziemnej stacji kontrolii lotu)
- Jakub Kała - finanse, logistyka, programista (analiza i rozpoznawanie obrazu)

Nie można oczywiście w tym miejscu zapomnieć o finansowaniu - jego głównym źródłem był program Ministerstwa Nauki i Szkolnictwa Wyższego - "Generacja Przyszłości" oraz nasi sponsorzy. Dziękujemy firmie Flytronic, która jest z nami od samego początku i stanowi dla nas ogromne wsparcie. Wiele zawdzięczamy władzom i administracji Wydziału Automatyki, Elektroniki i Informatyki oraz Zakładu Sterowania i Robotyki (Instytut Automatyki) - serdecznie dziękujemy. Niezmiernie wdzięczni jesteśmy firmie Altium, która dostarcza nam najwyższej klasy oprogramowanie do projektowania układów elektronicznych, firmie WZ Narzędzia, zasponsorowane przez którą narzędzia znacznie ułatwiły budowę wielowirnikowca, firmie Transfer Multisort Elektronik, która dostarcza nam podzespoły elektroniczne do budowy platform latających oraz firmie modele.sklep.pl, która udzieliła nam rabatów na zakup części. Sczególne podziękowania należą się Ośrodkowi Sportu Politechniki Śląskiej za udostępnienie nam hali sportowej do treningów.

Przyszłoroczne zawody odbędą się w Holandii i będą się znacząco różnić od pozostałych edycji - będą rozgrywane w wojskowym miasteczku treningowym, natomiast podział na kategorie indoor oraz outdoor zostanie zniesiony. Wymusi to duże zmiany w konstrukcji pojazdów, ponieważ będą musiały łączyć w sobie stabilność, zdolność do długotrwałego lotu i odporność na warunki atmosferyczne urządzeń przeznaczonych do lotów na otwartym terenie, oraz zwrotność i precyzję wehikułów przystosowanych do działań wewnątrz pomieszczeń zamkniętych. Tym razem więc będziemy musieli liczyć nie tylko na nasze umiejętności, ale także na pomyślne wiatry.
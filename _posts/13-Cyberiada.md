---
title: "Cyberiada"
excerpt: ""
coverImage: ""
date: ""
author:
  name: Karol Jabłoński
  picture: ""
ogImage:
  url: ""
---

Jak wszyscy doskonale wiedzą, niedawno w stolicy odbyło się bardzo ważne exposé. Mimo tego prawdopodobnie należałoby przybliżyć temat z naszej perspektywy. Otóż okazję do swojego exposé, lub inaczej (porzucając język Moliera, Honoré de Balzac’a czy Jean-Claude Van Damme’a*) przedstawienia miało High Flyers podczas tegorocznej Cyberiady. Dnia 13 i 14 listopada 2015 roku, zespół w składzie Adam Sikora, Marek Nalepa, Michał Witas, Artur Balsam i Zbigniew Gorol, odbył delegację do Warszawy, a konkretnie do Muzeum Techniki i Przemysłu, gdzie impreza miała miejsce. Po heroicznej i nierównej walce z warszawskim ruchem ulicznym oraz odbyciu wstępnego nocnego rekonesansu w potencjalnie niebezpiecznym terenie ekipa mogła przystąpić do reprezentowania koła. Ich zadanie, prócz przechadzania się między zwiedzającymi i zaspakajania ich nieokiełznanej ciekawości, polegało na wykonywaniu lotów pokazowych naszych platform o każdej pełnej godzinie. Wielowirnikowce (uprzednio naprawione, oblatane, zepsute, znowu naprawione, oblatane i sprawdzone) cieszyły się ogromnym zainteresowaniem. Każdy pokaz był wyczekiwany i oglądany przez grupę przynajmniej 50 osób. Piloci mogli dać pokaz swoich możliwości w operowaniu UAV na niewielkiej przestrzeni, za co byli nagradzani gromkimi brawami. Wszystko przebiegło bez poważniejszych problemów, a te drobne, były błyskawicznie usuwane przez obsługę naziemną. Impreza była również okazją, by przyjrzeć się nowinkom technologicznym innych wystawców. Udało nam się również spotkać kolegów z Krakowa z zespołu Aero Team ILK AGH.

*to chyba niestety Belg, nie Francuz… no trudno 
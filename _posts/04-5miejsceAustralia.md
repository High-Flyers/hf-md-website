---
title: "High Flyers wylatali 5. miejsce w Australii!"
excerpt: ""
coverImage: ""
date: ""
author:
  name: Tomasz Kudala
  picture: ""
ogImage:
  url: ""
---

Skonstruowany przez drużynę High Flyers politechniczny dron HF-10, wywalczył 5 miejsce w zawodach UAV Challenge Medical Express, które odbyły się w dniach 24-28 września w dalekiej Australii w miejscowości Dalby. Po 3 etapach kwalifikacji w ścisłym finale spośród 55 zespołów z całego świata wystartowało 11 drużyn. Zawody polegały na zaprojektowaniu i zbudowaniu bezzałogowego samolotu, który musiał przeprowadzić misję poszukiwawczo-ratowniczą w australijskim odludziu. Misja polegała na przetransportowaniu próbki krwi chorego (o imieniu Joe) z odległego gospodarstwa odciętego od świata do laboratorium, w sposób jak najbardziej autonomiczny. Podczas wykonywania misji ratunkowej dron musiał przelecieć z bazy do farmy i z powrotem pokonując dystans 44,5 km, omijając przy tym zakazane obszary, które można interpretować jako wysokie zabudowania lub inne poruszające się obiekty bezzałogowe. Po pierwszym dniu zawodów, obejmującym szczegółowy przegląd techniczny i prezentację, nasza drużyna zajmowała wysokie 3 miejsce. Po trzech dniach lotów konkursowych okazało się, że stopień trudności misji był na tyle wysoki, że żadna z drużyn nie wykonała całego zadania w pełnej autonomii. Ostatecznie w klasyfikacji generalnej zwyciężył zespół Monash UAS z Australii, a nasza drużyna zajęła wysokie 5 miejsce. Była to najwyższa lokata spośród polskich i europejskich drużyn startujących w tegorocznych zawodach.

UAV Challenge Medical Express to jeden z najbardziej znanych i prestiżowych konkursów w dziedzinie autonomicznie sterowanych bezzałogowych systemów latających, który organizowany jest przez Uniwersytet Queensland oraz Australijski Instytut Badań i Rozwoju. O randze konkursu może świadczyć grono instytucji i firm wspierających zawody: Northrop Grumman, Lockheed Martin, Boeing, Insitu Pacific, MathWorks oraz Departament Obrony Australii. Udział w zawodach jest jednym z elementów projektu pt. „System autonomicznych platform latających dedykowanych do zadań szybkiego reagowania" wykonywanego pod kierunkiem opiekunów SKN: dr inż. Romana Czyby i dr inż. Marcina Lemanowicza, w ramach projektu MNiSW pt. „Najlepsi z najlepszych! 2.0.” współfinansowanego ze środków Europejskiego Funduszu Społecznego w ramach Programu Operacyjnego Wiedza Edukacja Rozwój.

Więcej informacji na temat UAV Challenge Medical Express 2018 można znaleźć na stronie zawodów https://uavchallenge.org/2018/09/28/day-5-of-uav-challenge-2018-no-overall-winner-in-medical- express/ oraz na stronie koła High Flyers http://www.uav.polsl.pl/